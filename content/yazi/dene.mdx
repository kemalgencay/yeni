---
title: "Neden bu işlere kalkıştım?"
date: "2022-02-26"
variant: yazi
---

Üiniversitelerde verdiğim derslerde şu saptamalarda bulundum:
Öğrenciler öğrenmek için değil her ne olursa olsun diploma almak için geldiklerini söylemekteler.
Bizde adeta "**Üniversite = İş Bulma Kurumu**" haline gelmiş. Oysa gelişmiş ülkelerde insanlar üniversite kapılarına yığılmıyorlar,
merakı olan ve giriş sınavlarını kazananlar üniversiteye giriyorlar, bunlar da nüfusun küçük bir bölümü. Geriye kalanlar beceri kazanmak
için ya meslek okullarına giriyorlar veya çeşitli kurs ve atölyelere yöneliyorlar.

Bu çarpık sistemin esiri olmuş ana-babalar, iki sene dersaneye gönderiyorlar, özel öğretmenler tutuyorlar, sınavı kazanamaz ise ertesi yıl yine
aynı şeyler. Tabii bu süreç gereksiz yere öğrencileri geriyor, öğrenciler soruyorlar: "hoca notun kıt mıdır, zor mu sorarsın?" diye.
Ben kurumsal çalışmadan ayrılıp kendi işimi kurduğumda hiç mühendislik yapmadım, hep teknisyendim: sırtımda makina taşıdım, kablo çektim, masaların
altında sürünerek cihazlara kartlar taktım, (bu arada masalarda borsa seansları yapan henüz 30'una gelmemiş kızlar erkekler iki ayda bir arabalarını yeniliyorlar)
çatıda kışın ayazında arıza yapan jenaratörü çalıştırmaya uğraştım, bütün bunlardan hiç gocunmadım. Öğrenciler hemen genel müdür olmaya hevesleniyorlar.

İş yaşamıma çok uluslu bir şirkette başladım, ne bana ne de şirkette çalışan diğer meslekdaşlarıma diploma sormadılar, İngilizce mülakat yaptılar
ve aptal testi (aptitude test) yaptılar, sayıları tersten oku, şekilleri döndür vb. Yıllar sonra anladım ki, aradıkları yaratıcılık değil, kölelik imiş.
Bir asansör imalatçısı her ay on mühendis işe aldığını, ertesi ay beşini işten çıkardığını, çünkü asansörü doğru katta durduramadıklarını söylüyor
Öğrencilere işte siz de böyle olacaksınız dediğimde moralimizi bozma hoca diyorlar.

Sözün özü, uzun yılların deneyimini **hevesli** gençlere aktarmak niyeti ile atölye açmaya karar verdim, varsa ilgilenen bana kemalgencay@gmail.com adresimden ulaşabilirler.
Konu başlığına "Atölye" yazmalıdırlar.

Sağlıcakla kalın
